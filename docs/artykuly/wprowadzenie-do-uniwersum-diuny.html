<!DOCTYPE html>

<html lang="pl">
<head>
  <meta charset="utf-8">
  <meta name="viewport" content="width=device-width, initial-scale=1.0">
  <meta name="author" content="Jan Stolarek">
  <link rel="preload" as="font" type="font/woff2" href="../fonts/fa-solid-900.woff2" crossorigin>
  <link rel="preload" as="style" type="text/css" href="../styl.css">
  <link rel="stylesheet" type="text/css" href="../styl.css">
  <link rel="icon" type="image/x-icon" href="../favicon.png">
  <link rel="license" href="../LICENCJA.md">
  <title>Artykuły | Fremen Zone</title>
</head>

<body>

<!-- Przełączanie widoczności menu na małych ekranach -->
<script src="../showSmallMenu.js"></script>

<!-- Belka nawigacyjna -->
<nav>
  <!-- Duże ekrany -->
  <div class="navbar">
    <!-- Hamburger menu widoczne na małych ekranach. -->
    <a class="navbar-hide-large" href="javascript:void(0);"
       onclick="showSmallMenu()" title="Menu strony">
      <div class="hamburger-menu-icon"></div></a>
    <!-- Wpisy menu widoczne na dużych ekranach. -->
    <a class="large-navbar-button navbar-hide-small" href="../index.html">Wstęp</a>
    <a class="large-navbar-button navbar-hide-small" href="../ksiazki.html">Książki</a>
    <a class="large-navbar-button navbar-hide-small" href="../filmy.html">Filmy</a>
    <a class="large-navbar-button navbar-hide-small" href="../gry.html">Gry</a>
    <a class="large-navbar-button navbar-hide-small" href="../gadzety.html">Gadżety</a>
    <a class="large-navbar-button navbar-hide-small navbar-active-button" href="../artykuly.html">Artykuły</a>
    <a class="large-navbar-button navbar-hide-small" href="../pliki.html">Pliki</a>
    <a class="large-navbar-button navbar-hide-small rss-icon" type="application/rss+xml" href="../feed.xml"></a>
    <a class="large-navbar-button navbar-hide-small legacy-navbar-button" href="../legacy/index.htm">Stara strona</a>
  </div>

  <!-- Małe ekrany.  Wpisy wyświetlane/chowane z poziomu skryptu. -->
  <div id="small-navbar-id" class="navbar navbar-hide navbar-hide-large">
    <a class="small-navbar-button" href="../index.html">Wstęp</a>
    <a class="small-navbar-button" href="../ksiazki.html">Książki</a>
    <a class="small-navbar-button" href="../filmy.html">Filmy</a>
    <a class="small-navbar-button" href="../gry.html">Gry</a>
    <a class="small-navbar-button" href="../gadzety.html">Gadgety</a>
    <a class="small-navbar-button navbar-active-button" href="../artykuly.html">Artykuły</a>
    <a class="small-navbar-button" href="../pliki.html">Pliki</a>
    <a class="small-navbar-button legacy-navbar-button" href="../legacy/index.htm">Stara strona</a>
    <a class="small-navbar-button rss-icon" type="application/rss+xml" href="../feed.xml"></a>
  </div>
</nav>

<!-- Logo sekcji -->
<header>
  <img src="../img/artykuly.png" class="logo" alt="">
</header>

<main>

<h1 class="section-header">Wprowadzenie do uniwersum Diuny</h1>
<div class="section-body">

<p>
Kiedy pierwszy raz czytałem <span class="title">Diunę</span>, kilka
początkowych rozdziałów stanowiło spore wyzwanie.  Bene Gesserit, gom dżabbar,
Kwisatz Haderach, mentaci, KHOAM, Sardaukarzy &#8212; co chwila przerywałem
czytanie, żeby zajrzeć do słownika terminologii Imperium zamieszczonego na końcu
tomu i sprawdzić kolejny enigmatyczny zwrot, próbując nadać jakiś większy sens
temu co czytam.  <span class="title">Diuna</span> posiada niezwykle
rozbudowany świat, w chwili publikacji ustępujący rozmachem tylko
<span class="title">Władcy Pierścieni</span>.  Stawianie w nim pierwszych
kroków jest trudne i wymaga albo determinacji w studiowaniu wspomnianego
słownika, albo zaakceptowania, że część subtelności fabularnych pozostanie
chwilowo niezrozumiała.
</p>

<p>
Niniejszy tekst napisałem specjalnie z myślą o osobach, które nie czytały
powieści.  Jeśli znasz <span class="title">Diunę</span> jedynie ze
słyszenia, albo poznawałeś jej świat przez gry bądź filmy, ten artykuł jest dla
Ciebie.  W przeciwieństwie do wielu innych artykułów na Fremen Zone tutaj nie
będzie spoilerów.  Tekst z założenia jest dosyć ogólny i nie wchodzi w detale
fabularne powieści.  Celowo pomijam również większość nazw własnych, takich jak
imiona postaci czy nazwy rodów i planet &#8212; poznacie je, czytając powieść, a
do ogólnego wprowadzenia nie są potrzebne.
</p>

<h2 class="subsection-header">Polityka Diuny</h2>

<p>
<span class="title">Diuna</span> rozgrywa się w przyszłości odległej o
dziesiątki tysięcy lat.  Ludzkość żyje zjednoczona w galaktycznym Imperium
obejmującym cały znany wszechświat.  Imperium ma strukturę feudalną i każdemu
obywatelowi z racji urodzenia przysługuje miejsce w systemie klasowym zwanym
faufreluches.  Najwyższą władzę piastuje Padyszach Imperator, tytułujący się
również Imperatorem Znanego Wszechświata.  Jednym z gwarantów władzy Imperatora
są Sardaukarzy &#8212; elitarne oddziały wojskowe, niezrównane w walce i budzące
powszechny postrach.  Sama groźba ich użycia stanowi skuteczny straszak
powstrzymujący przed jawnym atakiem na władzę Imperatora.
</p>

<p>
Niżej w hierarchii znajdują się Wielkie Rody.  Są to klany, na których czele
stoi wielopokoleniowa rodzina, z dziedzicznym prawem do władzy i wszelkimi
tytułami szlacheckimi z tym związanymi.  My nazwalibyśmy taką rodzinę dynastią,
aczkolwiek w powieści to słowo nie jest używane.  Wielkie Rody są wasalami
Imperatora, którym ten nadaje lenna planetarne.  Czasami lennem jest pojedyncza
planeta, czasami jest to kilka planet w ramach jednego systemu planetarnego.
Istnieją również Niskie Rody.  Ich władza jest mniejsza niż ta posiadana przez
Wielkie Rody.  Niski Rod często służy jakiemuś Wysokiemu Rodowi.
</p>

<p>
Rody zrzeszone są w Landsraadzie, forum debaty i dyskusji politycznych na
kształt ziemskiego ONZ.  Landsraad stanowi przeciwwagę dla władzy Imperatora, z
którą ten musi się liczyć.  Wprawdzie żaden ród w pojedynkę nie mógłby
przeciwstawić się Imperatorowi, ale z kolei Imperator nie oparłby się połączonym
siłom wszystkich rodów.
</p>

<p>
Kolejną instytucją w ramach Imperium jest KHOAM (skrót od Konsorcjum Honette
Ober Advancer Mercantiles).  Celem KHOAMu jest nadzór nad handlem i ekonomią
Imperium.  W praktyce jest to kolejna arena rozgrywek politycznych między
przedstawicielami frakcji politycznych Imperium.
</p>

<p>
Na zakończenie tej sekcji pragnę zaznaczyć, że choć świat
<span class="title">Diuny</span> jest bardzo rozbudowany, to zarówno
Landsraad jak i KHOAM stanowią jedynie tło dla fabuły.  Powieść przedstawia
jedynie ogólną rolę i wpływy tych instytucji, ale nie precyzuje szczegółów ich
działania.
</p>

<h2 class="subsection-header">Wartości</h2>

<p>
Fabuła wszystkich części <span class="title">Diuny</span> kręci się wokół
intryg politycznych, których motorem napędowym są konflikty ekonomiczne i
religijne.  Największą wartość materialną w Imperium stanowi <em>przyprawa</em>,
nazywana również <em>melanżem</em>.  Jest to substancja naturalna o niezwykłych
właściwościach: wydłuża życie i poszerza świadomość, będąc jednocześnie silnie
uzależniającym narkotykiem.  Przyprawa występuje tylko w jednym miejscu we
Wszechświecie, na pustynnej planecie Arrakis, zwanej Diuną.  To właśnie konflikt
o przyprawę staje się zalążkiem fabuły całego cyklu powieści.
</p>

<p>
Wiele postaci z uniwersum <span class="title">Diuny</span> przedłożyłoby
jednak wartości duchowe nad te ekonomiczne.  Wynika to zarówno z powszechnego
kultywowania pozytywnych cech charakteru takich jak odwaga czy lojalność, ale
także z istotnej roli wiary.  Najważniejszym źródłem prawd religijnych jest
Biblia Protestancko-Katolicka, zwana w skrócie Biblią P-K<a class="local-link
footnote-link" href="#biblia-pk" id="biblia-pk-ref"></a>.  Jest to księga będąca
syntezą wielu wyznań znanych ze Starej Ziemi.  Dla wielu postaci stanowi ona
kompas moralny oraz podporę duchową.  Warto też zaznaczyć, że o ile duchowość w
świecie <span class="title">Diuny</span> jest istotna, o tyle zorganizowana
religia już niekoniecznie.
</p>

<p>
W Imperium panuje wymuszony pokój.  Istnieją sformalizowane zasady prowadzenia
ograniczonej wojny pomiędzy skonfliktowanymi Rodami.  Celem tych zasad jest
ograniczenie postronnych ofiar.  Ponadto, za sprawą Wielkiej Konwencji zakazane
jest użycie broni jądrowej.  Wprawdzie każdy Wielki Ród ją posiada, ale jej
użycie byłoby równoważne z samobójstwem, gdyż wszystkie siły w Imperium
zwróciłyby się przeciwko atakującym.
</p>

<p>
Istotny wpływ na kształt uniwersum ma również to, czego w nim nie ma:
komputerów.  Kluczowym wydarzeniem historycznym, które wpłynęło na ten stan
rzeczy jest Dżihad Butleriański<a class="local-link footnote-link"
href="#dzihad" id="dzihad-ref"></a>, zwany również Wielką Rewoltą.  Była to
trwająca blisko stulecie wojna przeciwko myślącym maszynom, zakończona
zwycięstwem ludzi.  W jej wyniku zabroniono konstruowania myślących maszyn, co
zawarte zostało w najważniejszym przykazaniu Biblii P-K: <q>Nie będziesz czynił
machin na obraz i podobieństwo umysłu ludzkiego</q>.
</p>

<h2 class="footnotes-header">Wielkie Szkoły</h2>

<p>
Zniszczenie myślących maszyn zrodziło problem: jak wykonywać czynności do tej
pory realizowane przez komputery?  Jako rozwiązane tego problemu narodziły się
Wielkie Szkoły, stawiające sobie za cel doskonalenie ludzkiego ciała i umysłu na
przeróżne sposoby.
</p>

<p>
Z punktu widzenia powieści najważniejszą ze szkół są Bene Gesserit, zwane też
zgromadzeniem żeńskim.  Jest to żeński zakon religijny, którego adeptki
osiągnęły doskonałą kontrolę nad wieloma aspektami swojego ciała.  Potrafią
perfekcyjnie kontrolować mięśnie, świadomie sterować owulacją oraz płcią
potomstwa, a także używać Głosu: techniki modulowania tonu swojej wypowiedzi
tak, by zmusić słuchającego do realizacji wydanych poleceń.  Istnieją Bene
Gesserit zwane Prawdomówczyniami, potrafiące odróżnić czy dana osoba mówi
prawdę, czy kłamie, a groźba przesłuchania przed imperialną Prawdomówczynią bywa
straszniejsza niż obawa przed Sardaukarami.  Bene Gesserit stojące najwyżej w
hierarchii zakonu zwane są Matkami Wielebnymi.  Posiadają one pamięć genetyczną,
pozwalającą słyszeć głosy swoich żeńskich przodkiń.  Oficjalnie Bene Gesserit
istnieją po to, by służyć.  Są obecne zarówno w służbie Impeatora jak i na
dworach Wielkich Rodów.  Pod tą fasadą kryje się jednak znacznie więcej.  Bene
Gesserit realizują swoje własne cele, a ich obecność na wszystkich dworach
ułatwia im pociąganie za sznurki.  Bene Gesserit od stuleci prowadzą program
eugeniczny, którego celem jest stworzenie Kwisatz Haderach, męskiego Bene
Gesserit, którego pamięć genetyczna i zdolność przewidywania przyszłości będzie
przewyższać zdolności Matek Wielebnych.
</p>

<p>
Tak jak Bene Gesserit wytrenowały do perfekcji ciało, tak mentaci trenują umysł.
W świecie <span class="title">Diuny</span> mentaci pełnią rolę ludzkich
komputerów.  Potrafią dokonywać w ułamku sekundy skomplikowanych obliczeń oraz
przeprowadzać rozbudowane analizy.  Każdy Wielki Ród posiada swojego nadwornego
mentata.  Na kartach powieści spotkamy wielu mentatów, a część z nich będzie
grała pierwszoplanowe role.
</p>

<p>
Imperium składa się z planet rozrzuconych po całym wszechświecie.  Tym, co spaja
Imperium fizycznie, jest Gildia Kosmiczna, posiadająca monopol na podróże
międzygwiezdne.  Niech o ważności Gildii świadczy fakt, że moment jej utworzenia
uznaje się za początek kalendarza imperialnego.  Na wyposażeniu Gildii znajdują
się gigantyczne liniowce &#8212; statki kosmiczne mogące pomieścić w swych
ładowniach inne, mniejsze statki i dzięki zaginaniu przestrzeni
przetransportować je do dowolnego miejsca we Wszechświecie.  Każdy liniowiec
kierowany jest przez Nawigatora posiadającego ograniczony zmysł jasnowidzenia,
umożliwiający poprowadzenie statku nadprzestrzennego w bezpieczny sposób.
Nawigatorzy Gildii uzyskują zdolność jasnowidzenia dzięki spożyciu dużych ilości
przyprawy.  Bez niej podróże międzygwiezdne stałyby się niemożliwe, prowadząc do
rozpadu Imperium.  To czyni przyprawę najważniejszą substancją we Wszechświecie.
Wspomniany wcześniej wymuszony pokój jest egzekwowany przez Gildię.  Ostatecznie
tylko ona może transportować wojska na miejsce konfliktu.  I oczywiście zrobi to
za odpowiednią opłatą, ale jednocześnie nie dopuści, by ewentualny konflikt
zbrojny rozlał się na całe Imperium.
</p>

<p>
Na koniec trzeba wspomnieć o dwóch mniejszych, ale istotnych siłach: Ix i Bene
Tleilax.  Nie zaliczają się do Wielkich Szkół, lecz są dostawcami zaawansowanej
technologii delikatnie balansującej na granicy tego, na co zezwala Biblia P-K.
Ix dostarcza urządzeń technologicznych.  Bene Tleilax specjalizuje się w
bioinżynierii.  Przedstawiciele obu tych potęg często są pogardzani za plecami,
ale dostarczane przez nich wynalazki są na tyle potrzebne, że rzadko kiedy ktoś
otwarcie manifestuje swoją niechęć.
</p>

<h2 class="subsection-header">Podsumowanie</h2>

<p>
Mam nadzieję, że powyższe wprowadzenie pomoże w stawianiu pierwszych kroków w
uniwersum <span class="title">Diuny</span>.  Starałem się całkowicie
uniknąć wchodzenia w fabułę powieści &#8212; wiedza z tego tekstu powinna pomóc
w komfortowym rozpoczęciu przygody z pierwszą książką.  Nie chcąc ryzykować
spoilerów celowo pominąłem również wszelkie kwestie związane z Fremenami. W
kilku miejscach pozwoliłem sobie na drobne i, mam nadzieję, nieszkodliwe
nieścisłości mające na celu uproszczenie wywodu.  Bo kiedy mówimy, że Imperium
obejmuje cały Znany Wszechświat, to co tak naprawdę obejmuje?  Może Imperium w
ogóle nie wychodzi poza naszą galaktykę?  Te pytania będziecie już rozważać
samodzielnie, czytając książki.
</p>

<h2 class="footnotes-header">Przypisy</h2>

<ol class="footnotes-list">
  <li id="biblia-pk">W angielskim oryginale <em>Orange Catholic Bible</em>.
  Tłumaczenie na polski wynika z założenia, że słowo <em>Orange</em> odnosi się
  do protestanckiej organizacji Orange Order.
   <a class="local-link back-ref" href="#biblia-pk-ref"></a>
  </li>

  <li id="dzihad">Angielskie <em>Butlerian Jihad</em> w polskich tłumaczeniach
  nazywane było Dżihadem Butleriańskim, Butleryjskim, albo Butlerowskim.  W
  starych tłumaczeniach był nawet Dżihad Butlerjańska (sic!), będący efektem
  pomylenia rodzaju słowa &bdquo;dżihad&rdquo;.
   <a class="local-link back-ref" href="#dzihad-ref"></a>
  </li>
</ol>


<div class="go-back-link">
  <a class="link" href="../artykuly.html">Wstecz</a>
</div>

</div>

</main>

<footer>
<div class="footer">
Data ostatniej modyfikacji: 2024-03-03
</div>
</footer>

</body>
</html>
